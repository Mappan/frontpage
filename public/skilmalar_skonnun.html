<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>Skilmálar</title>
<link href="https://fast.fonts.com/cssapi/168ff11e-544a-4391-88d9-e8fc4a69dc0d.css" rel="stylesheet" type="text/css"/>
<style type="text/css">
	body {font-family: 'DIN Next W01 Light';}
	h1, h2, h3, span {font-family: 'DIN Next W01 Medium';}
	i {font-family: 'DIN Next W01 Italic';}
	span {font-weight: bold; }
   .underline {text-decoration: underline;}
 </style>
</head>
<body>

<h1>Skilmálar Íslandspósts ohf. um rafræna afhendingarþjónustu póstsendinga á Netinu</h1>
<h3>1. gr. Gildissvið og markmið</h3>
<blockquote>
<p>Skilmálar þessir gilda um rafræna afhendingarþjónustu Íslandspósts ohf. á nafngreindum póstsendingum sem og þátttöku einstaklinga og lögaðila í þjónustunni.</p>
<p>Markmið skilmála þessara er að skilgreina hlutverk og ábyrgðarsvið Íslandspósts ohf. við rafræna afhendingarþjónustu póstsendinga í þeim tilgangi að auka gagnsæi, skilvirkni og rekstraröryggi félagsins við starfsemina. Þá er jafnframt markmið skilmála þessara að tilgreina þau skilyrði sem um þátttöku í þjónustunni gilda.</p>
<p>Íslandspóstur ohf. telur að hin nýja rafræna afhendingarþjónusta póstsendinga á Netinu sé liður í mikilvægri þróun á þjónustu félagsins í takt við tækni- hagfræði- og félagslegt umhverfi, svo og þarfir notenda þess, sem hafa muni töluvert hagræði í för með sér fyrir viðskiptavini félagsins.</p>
<p>Hin nýja afhendingarleið mun veita þátttakendum heildaryfirsýn yfir allan póst sem eftir hefðbundnu fyrirkomulagi myndi einungis berast í gegnum póstlúgu þátttakanda, auk þess sem póstsendingar verða honum aðgengilegar rafrænt á Netinu hvenær sem honum hentar.</p>
</blockquote>
<h3>2. gr. Merking hugtaka</h3>
<blockquote>
<p>Merking hugtaka í skilmálum þessum er sem hér segir:</p>
<p><span>Rafræn afhendingarþjónusta:</span> Þjónusta Íslandspósts ohf. sem felur í sér rafræna afhendingu þeirra nafngreindu póstsendinga þátttakenda sem tækt er að yfirfæra á rafrænt form. Rafræn afhendingarþjónusta Íslandspósts ohf. á nafngreindum póstsendingum er aðeins hluti af þeirri vefþjónustu félagsins sem boðið er upp á í gegnum rafrænt pósthólf þátttakandans, Möppuna.</p>
<p><span>Afhending:</span> Afhending fer fram með opnun og skönnun póstsendinga í þeim tilgangi að koma þeim yfir á tölvutækt form í rafrænu pósthólfi þátttakenda, Möppunni, á Netinu.</p>
<p><span>Nafnmerktar póstsendingar:</span> Póstsendingar merktar þátttakanda. Fjölpóstur er undanskilinn þjónustunni.</p>
<p><span>Félagið:</span> Íslandpóstur ohf., kt. 701296-6139, Stórhöfða 29, Reykjavík.</p>
<p><span>Samþykkisyfirlýsing:</span> sérstök, ótvíræð yfirlýsing sem einstaklingur gefur af fúsum og frjálsum vilja um að hann sé samþykkur vinnslu tiltekinna upplýsinga um sig og að honum sé kunnugt um tilgang hennar, hvernig hún fari fram, hvernig persónuvernd verði tryggð, um að honum sé heimilt að afturkalla samþykki sitt o.s.frv.</p>
<p><span>Ábyrgðaraðili:</span> Íslandspóstur ohf. er ábyrgðaraðili vinnslunnar. Með ábyrgðaraðila er átt við þann sem ákveður tilgang vinnslu persónuupplýsinga, þann búnað sem notaður er, aðferð við vinnsluna og aðra ráðstöfun upplýsinganna, sbr. 4. tölul. 2. gr. laga nr. 77/2000.</p>
<p><span>Vinnsluaðili:</span> Sá sem vinnur persónuupplýsingar á vegum ábyrgðaraðila, sbr. 5. tölul. 2. gr. laga nr. 77/2000.</p>
<p><span>Rafrænt pósthólf:</span> Sjálfstætt kerfi þar sem nafngreindar póstsendingar eru skannaðar inn. Rafrænn póstaðgangur þátttakanda á Netinu gengur undir heitinu Mappan. Sérstakir skilmálar gilda um aðgang þátttakenda að Möppunni.</p>
</blockquote>
<h3>3. gr. Þátttökuskilyrði</h3>
<blockquote>
<p>Umsækjendur um aðild að þátttöku í rafrænni afhendingarþjónustu Íslandspósts ohf. skulu uppfylla eftirfarandi þátttökuskilyrði áður en heimild til þátttöku er veitt:</p>
<p>Umsækjandi skal hafa náð 18 ára aldri nema fyrir liggi skriflegt samþykki forráðamanna/-manns. Skriflegt samþykki forráðamanna/-manns skal fylgja umsókn um þátttöku í þjónustunni.</p>
<p>Umsækjandi skal undirrita sérstakt umsóknareyðublað um þátttöku í þjónustunni á afgreiðslustöðum Íslandspósts ohf.</p>
<p>Með undirritun lýsir þátttakandi jafnframt yfir að hann samþykki skilmála þessa, sem um afhendingarþjónustuna gilda, sem og þá skilmála sem gilda um aðgang hans að rafrænu pósthólfi, Möppunni, sem þátttakandi þarf jafnframt að samþykkja</p>
<p>Umsækjandi skal hafa greitt þátttökugjald eða samið um greiðslu þess við Íslandspóst ohf.</p>
</blockquote>
<h3>4. gr. Umsóknir</h3>
<blockquote>
<p>Umsækjendur um þátttöku í rafrænni afhendingarþjónustu Íslandspósts hf. skulu fylla út þar til gert umsóknareyðublað sem hægt er að nálgast á afgreiðslustöðum Íslandspósts hf.</p>
<p>Umsókn telst aðeins gild hafi hún verið fyllt út á skrifstofu félagsins og viðkomandi hafi framvísað löglegu persónuskilríki (ökuskírteini eða vegabréfi). Veiting skriflegrar samþykkisyfirlýsingar þátttakanda í eigin persónu gegn framvísun löglegra persónuskilríkja er nauðsynlegt til að uppfyllt séu ákvæði laga nr. 77/2000 um persónuvernd og meðferð persónuupplýsinga, um samþykki til vinnslunnar.</p>
<p>Með undirritun á umsóknareyðublað um þátttöku í þjónustunni felst samþykkisyfirlýsing þátttakanda um að hann vilji ganga í þjónustuna af fúsum og frjálsum vilja og sé samþykkur því að Íslandspóstur ohf., eða vinnsluaðili á hans vegum, opni og skanni póstsendingar merktar honum í þeim tilgangi að koma þeim yfir á rafrænt form í pósthólfi hans á Netinu.</p>
<p>Jafnframt felst í undirritun umsóknar um þátttöku að þátttakandi lýsi því yfir að honum sé kunnugt um tilgang vinnslunnar, hvernig hún fari fram, hvernig persónuvernd verði tryggð og um að honum sé heimilt að afturkalla samþykki sitt til vinnslunnar hvenær sem hann óskar.</p>
</blockquote>
<h3>5. gr. Skyldur þátttakenda</h3>
<blockquote>
<p>Þátttakandi skal greiða skilvíslega öll ár- og færslugjöld vegna þátttöku sinnar samkvæmt gildandi gjaldskrá Íslandspósts ohf. á hverjum tíma.</p>
<p>Hyggist þátttakandi skrá sig úr þjónustunni skal hann tilkynna Íslandspósti úrsögn með skriflegum hætti á þar til gert eyðublað sem Íslandspóstur ohf. útvegar.</p>
<p>Þátttakanda er óheimilt að sniðganga aðgangs- eða öryggisráðstafanir Íslandspósts ohf.</p>
</blockquote>
<h3>6. gr. Framkvæmd rafrænnar afhendingarþjónusta Íslandspósts ohf.</h3>
<blockquote>
<p>Í þeirri þjónustu sem Íslandspóstur ohf. veitir samkvæmt skilmálum þessum felst að Íslandspóstur ohf., eða vinnsluaðili á vegum félagsins, muni opna og skanna inn í rafrænt pósthólf þátttakanda þær póstsendingar sem ekki eru þegar á rafrænu formi þar sem sendingin verður aðgengileg þátttakanda hvenær sem er á rafrænu pósthólfi hans á Netinu. Hinu rafræna pósthólfi, Möppunni, er aðgangsstýrt af hálfu Íslandpósts ohf. með notkun auðkenna sem Íslandspóstur metur viðeigandi hverju sinni, t.a.m. með notandanafni og lykilorði eða rafrænum skilríkjum. Aðgangsorð verða send þátttakanda í gegnum netbanka hans.</p>
<p>Þátttakandi getur fengið allar nafnmerktar póstsendingar sínar / póstsendingar þess lögaðila sem hann er í fyrirsvari fyrir, sem eftir hefðbundnu fyrirkomulagi myndu einungis berast inn um póstlúgu heimila / póstlúgu lögheimilis lögaðila, afhentar í gegnum rafrænt pósthólf þátttakandans á Netinu, að því gefnu að unnt sé að skanna þær inn á rafrænt form, þ.m.t. reikninga, greiðsluseðla, launaseðla, skólaskírteini, lífeyrissjóðsupplýsingar, persónuleg bréf o.fl. Fjölpóstur og fréttablöð eru undanskilin þjónustunni.</p>
<p>Á dreifingarstöðum Íslandspósts á höfuðborgarsvæðinu og pósthúsum á landsbyggðinni eru bréf þeirra aðila sem eru í þjónustunni tekin til hliðar og áframsend á skönnunarstað. Þar eru bréfin opnuð og skönnuð og sett í þar til gert hólf til geymslu. Áður en póstur er skannaður þarf vinnsluaðili að velja fyrirfram útbúið hólf sem gengur undir heitinu Mappan, sem skanna á póstsendingar þátttakanda til.</p>
<p>Opnun og skönnun nafngreindra póstsendinga þátttakenda fer fram í lokuðu rými í húsnæði Íslandspósts ohf. sem aðgangsstýrt er með aðgangskorti og PIN númeri.</p>
</blockquote>
<h3>7. gr. Samningur Íslandspósts ohf. við vinnsluaðila</h3>
<blockquote>
<p>Íslandspósti ohf. er, sem ábyrgðaraðila, heimilt að semja við tiltekinn aðila um að annast, í heild eða að hluta, opnun og skönnun póstsendinga þátttakanda, sbr. 13. gr. laga nr. 77/2000, í þeim tilgangi að koma þeim yfir á rafrænt form í rafrænu pósthólfi þátttakenda á Netinu. Íslandspóstur ohf. mun áður hafa sannreynt að umræddur vinnsluaðili geti framkvæmt viðeigandi öryggisráðastafanir og viðhaft innra eftirlit, samkvæmt 12. gr. sömu laga.</p>
<p>Komi Íslandspóstur ohf. til með að nýta sér framangreinda heimild skal samningur við vinnsluaðila vera skriflegur og a.m.k. í tveimur eintökum. Jafnframt skal þar koma fram að vinnsluaðila sé einungis heimilt að starfa í samræmi við fyrirmæli Íslandspósts ohf., sem ábyrgðaraðila, og að ákvæði laga nr. 77/2000 um skyldur ábyrðaraðila gildi einnig um þá vinnslu sem vinnsluaðili annast. Skulu báðir aðilar varðveita sitt eintak af samningnum.</p>
</blockquote>
<h3>8. gr. Skyldur ábyrgðaraðila og vinnsluaðila</h3>
<blockquote>
<p>Íslandspóstur ohf. skal, sem ábyrgðaraðili, gera viðeigandi tæknilegar og skipulagslegar öryggisráðstafanir, sbr. 11. gr. laga nr. 77/2000, sem viðhafa ber við rafræna afhendingarþjónustu póstsendinga.</p>
<p>Íslandspóstur ohf. skal jafnframt, sem ábyrgðaraðili, viðhafa innra eftirlit, sbr. 12. gr. laga nr. 77/2000, með rafrænni afhendingarþjónustu póstsendinga, til að ganga úr skugga um að unnið sé í samræmi við gildandi lög og reglur og þær öryggisráðstafanir sem ákveðnar hafa verið við vinnsluna. Ábyrgðaraðili skal viðhafa eftirlit með reglubundnum hætti og sjá til þess að gerð sé skýrsla um hverja aðgerð sem er liður í innra eftirliti. Í skýrslunni skal lýsa niðurstöðu hvers þáttar eftirlitsins.</p>
<p>Hverjum þeim sem starfar í umboði ábyrgðaraðila eða vinnsluaðila, að vinnsluaðila sjálfum meðtöldum, er aðeins heimilt að vinna með póstsendingar í samræmi við fyrirmæli ábyrgðaraðila.</p>
<p>Geri Íslandspóstur samning við vinnsluaðila er þeim aðila skylt að sjá til þess að gögn sé ekki hægt að rekja til þátttakenda. Skal Íslandspóstur ohf. jafnframt halda skrá yfir vinnsluaðila. Felur slík skráning í sér öryggisráðstöfun vegna vinnslunnar, sbr. 3. tölul. 5. gr. reglna nr. 299/2001 um öryggi persónuupplýsinga. Vinnsluaðila er jafnframt skylt að skrifa undir þagnarskylduyfirlýsingu, sbr. 12. gr. skilmála þessara.</p>
<p>Vinnsluaðila er eingöngu heimilt að opna og skanna póstsendingar þeirra aðila sem hafa skráð sig í þjónustuna með undirritun á umsóknareyðublað um þátttöku, sbr. 4. gr. skilmála þessara. Íslandspóstur ohf. heldur skrá yfir þá aðila sem eru í þjónustunni í svokölluðu SAP kerfi sem heldur utan um skráða aðila.</p>
<p>Vinnsluaðili skuldbindur sig til þess að tryggja eftir fremsta megni öryggi þeirra gagna sem vistuð eru í miðlægum gagnagrunni rafræns pósthólfs þátttakanda hverju sinni, þ.e. eftir atvikum leynd þeirra, heilleika og aðgengi að þeim.</p>
<p>Hafi þátttakandi skráð sig úr þjónustunni, sbr. 12. gr. skilmála þessara, hefur hann þó áfram aðgang að rafrænu pósthólfi sínu á netinu, sem og þeim póstsendingum sem þegar hafa verið skannaðar þangað inn.</p>
<p>Að undangenginni úrsögn mun Íslandspóstur einungis afhenda póstsendingar viðkomandi á áþreifanlegu formi á heimilisfangi viðkomandi / skráðu lögheimili lögaðila.</p>
</blockquote>
<h3>9. gr. Aðgangur og afhending rafrænna póstsendinga</h3>
<blockquote>
<p>Eingöngu þátttakendur hafa aðgang að póstsendingum sínum í gegnum rafrænt pósthólf sitt á Netinu. Hinu rafræna pósthólfi, Möppunni, er aðgangsstýrt af hálfu Íslandpósts ohf. með notandanafni og lykilorði og munu aðgangsorð verða send þátttakanda í gegnum netbanka hans.</p>
<p>Rafræn afhending telst hafa farið fram þegar Íslandspóstur ohf., eða vinnsluaðili á hans vegum, hefur yfirfært nafngreindar póstsendingar þátttakandans inn á rafrænt pósthólf hans á Netinu.</p>
</blockquote>
<h3>10. gr. Tilkynning um rafræna afhendingu póstsendinga</h3>
<blockquote>
<p>Þátttakanda gefst kostur á að fá senda tilkynningu um rafræna afhendingu póstsendinga á tölvupóstnetfang sitt. Hægt er að óska eftir slíkum tilkynningum inni á viðmóti Möppunnar.</p>
</blockquote>
<h3>11. gr. Geymsla, afhending og eyðing áþreifanlegra póstsendinga</h3>
<blockquote>
<p>Þátttakendum sem nýta sér þjónustu Íslandspósts mun gefast kostur á að eyða þeim gögnum af Netinu sem skönnuð hafa verið inn í rafrænt pósthólf þeirra inni á viðmóti pósthólfsins, Möppunni.</p>
<p>Hinar áþreifanlegu póstsendingar sem þegar hafa verið skannaðar inn og birtar þátttakanda í rafrænu pósthólfi hans á Netinu mun Íslandspóstur ohf. geyma í merktu hólfi þátttakandans í öruggu, lokuðu rými Íslandspósts í 30 daga.</p>
<p>Þátttakandi getur við útfyllingu umsóknareyðublaðs um þátttöku í þjónustunni jafnframt óskað eftir því að fá hinar áþreifanlegu póstsendingar sendar á skráð heimilisfang sitt / skráð lögheimili lögaðila sem hann er í fyrirsvari fyrir. Þá getur þátttakandi ennfremur óskað eftir, inni á viðmóti rafræns pósthólfs síns á Netinu, að fá áþreifanlegar póstsendingar afhentar, að því gefnu að óskað hafi verið eftir því innan 30 daga frá rafrænni afhendingu. Hafi þátttakandi óskað eftir afhendingu áþreifanlegra póstsendinga verður pósturinn sendur til hans einu sinni í mánuði.</p>
<p>Hafi þátttakandi ekki óskað eftir afhendingu áþreifanlegra póstsendinga með þeim hætti og innan þeirra tímamarka sem að framan greinir verður þeim eytt. Með eyðingu er átt við að pósturinn verður settur í tætara og honum síðan fargað.</p>
<p>Í öryggisskyni mun Íslandspóstur geyma afrit póstsendinga á rafrænu formi.</p>
</blockquote>
<h3>12. gr. Lokun rafræns pósthólfs þátttakanda, úrsögn úr þjónustunni o.fl.</h3>
<blockquote>
<p>Þátttakanda er hvenær sem er heimilt að segja sig úr rafrænni afhendingarþjónustu Íslandspóst.</p>
<p>Hyggist þátttakandi skrá sig úr þjónustunni skal hann tilkynna Íslandspósti úrsögn með skriflegum hætti á þar til gert eyðublað sem Íslandspóstur ohf. útvegar, sbr. jafnframt 5. gr. skilmála þessara.</p>
<p>Íslandspóstur mun senda þátttakanda tilkynningu um fyrirhugaða lokun 14 dögum fyrir lokunina á uppgefið netfang þátttakanda, samkvæmt umsókn um þátttöku í þjónustunni.</p>
<p>Hafi þátttakandi samþykkt, á umsóknareyðublaði um þjónustuna, að eftir andlát sitt verði lögerfingjum veittur aðgangur að rafrænu pósthólfi sínu mun Íslandspóstur veita lögerfingjum slíkan aðgang verði félagið tilkynnt um andlát þátttakanda.</p>
<p>Hafi þátttakandi óskað eftir, á umsóknareyðublaði um þjónustuna, að aðgangi að rafrænu pósthólfi sínu verði eytt eftir andlát sitt, mun Íslandspóstur loka aðganginum og eyða öllum gögnum sem þar eru að finna eftir að félaginu er tilkynnt um andlát þátttakanda.</p>
</blockquote>
<h3>13. gr. Persónuvernd og trúnaðarskylda</h3>
<blockquote>
<p>Íslandspóstur er ábyrgðaraðili sérhverra persónuupplýsinga sem kunna að vera í þeim póstsendingum sem skannaðar eru inn í rafrænt pósthólf þátttakanda. Geri Íslandspóstur ohf. sérstakan samning við þriðja aðila um vinnslu persónuupplýsinga telst sá aðili vinnsluaðili í skilningi laga nr. 77/2000.</p>
<p>Íslandspóstur ohf., og/eða vinnsluaðili á hans vegum, skuldbindur sig til að gæta þagnarskyldu um hvaðeina varðandi þátttakanda sem fram kemur í póstsendingum til hans sem skannaðar eru og birtar í rafrænu pósthólfi hans á Netinu. Þagnarskyldan helst eftir að samningssambandi lýkur.</p>
<p>Íslandspóstur tryggir öryggi persónuupplýsinga m.a. með því að leitast við að uppfylla á hverjum tíma þau lög og reglugerðir sem taka til persónuverndar.</p>
<p>Íslandspóstur hefur tilkynnt Persónuvernd um rafræna afhendingarþjónustu póstsendinga í samræmi við tilkynningarskyldu 31. gr. laga nr. 77/2000.</p>
</blockquote>
<h3>14. gr. Takmörkun ábyrgðar</h3>
<blockquote>
<p>Bótaábyrgð Íslandspósts ohf. takmarkast við beint og ótvírætt tjón þátttakanda sem rekja má til ásetnings eða stórkostlegs gáleysis félagsins eða starfsmanna þess.</p>
<p>Fjárhæð bóta skal takmarkast við beint tjón. Íslandspóstur ohf. ábyrgist ekki tjón sem verður við það að óviðkomandi komist yfir aðgang eða misnoti rafrænt pósthólf þátttakanda, eða önnur kerfi tengd félaginu.</p>
<p>Íslandspóstur ohf. ber ekki ábyrgð á því ef öryggi þeirra gagna sem afhent hafa verið á rafrænu pósthólfi þátttakanda rofnar, þ.e. ef leynd, heilleiki eða aðgengi að upplýsingum skerðist, nema slíkt verði rakið til ásetnings eða stórkostlegs gáleysis Íslandspósts ohf.</p>
<p>Hafi þátttakandi valdið því eða átt þátt í því að tjón varð eða afleiðingar þess urðu meiri en ella hefði orðið má lækka eða fella niður ábyrgð Íslandspósts ohf.</p>
</blockquote>
<h3>15. gr. Tilkynningar um tjón</h3>
<blockquote>
<p>Skaðabótakröfu ber að lýsa á hendur félaginu þegar í kjölfar tjónsatburðar eða í síðasta lagi innan þriggja mánaða frá því að tjónsatburður varð eða þátttakanda mátti vera ljóst að tjón hafi orðið. Að öðrum kosti fellur krafa niður á hendur félaginu.</p>
</blockquote>
<h3>16. gr. Lögsaga og varnarþing</h3>
<blockquote>
<p>Um sérhvern ágreining sem tengist skilmálum þessum skal fara að íslenskum lögum. Rísi ágreiningur vegna skilmála þessara eða um efni þeirra skal dómsmál um slíkan ágreining rekið fyrir Héraðsdómi Reykjavíkur.</p>
</blockquote>
<h3>17. gr. Gildistaka</h3>
<blockquote>
<p>Skilmálar þessir gilda á milli þátttakanda og Íslandspósts ohf. frá og með því tímamarki er þátttakandi leggur formlega inn umsókn til félagsins um þátttöku í þjónustunni, sbr. 3. og 4. gr. skilmála þessara. Skilmálir þessir halda gildi sínu gagnvart þátttakanda og Íslandspósti ohf. þar til formleg úrsögn hefur verið lögð fram af hálfu þátttakanda, sbr. 5. gr. skilmála þessara, eða Íslandspóstur hefur lokað rafrænum aðgangi þátttakanda á grundvelli annarra ástæðna sem taldar eru upp í 12. gr. skilmála þessara.</p>
</blockquote>
<br/>
<div>Reykjavík, 8. nóvember 2012.</div>
<div>Íslandspóstur ohf.</div>
<br/>
<div>Ingimundur Sigurpálsson, forstjóri</div>
<div>Anna Katrín Halldórsdóttir, framkvæmdastjóri markaðs- og sölusviðs</div>
</body>
</html>