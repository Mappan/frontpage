<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<title>Skilmálar</title>
<link href="https://fast.fonts.com/cssapi/168ff11e-544a-4391-88d9-e8fc4a69dc0d.css" rel="stylesheet" type="text/css"/>
<STYLE type="text/css">
	body {font-family: 'DIN Next W01 Light';}
	h1, h2, b {font-family: 'DIN Next W01 Medium';}
	i {font-family: 'DIN Next W01 Italic';}
   .underline {text-decoration: underline;}
 </STYLE>
</head>
<body>

<h1>Skilmálar</h1>
<h2>fyrir aðgang notenda að Möppunni</h2>

<p><b>1. Almennt um Möppuna</b></p>
<blockquote>
<p>Mappan er tölvukerfi sem er tengt Netinu til að gera kaupendum
kleift að setja gögn inn í kerfið og birta þau fyrir viðskiptavinum
sínum í pósthólfum þeirra á Vefnum (Veraldarvefnum).</p>
<p>Tegundir þeirra gagna sem birt eru samkvæmt samningi þessum
ráðast af því hvaða gögn kaupendur setja fyrir notendur inn í kerfið.</p>
<p>Samningur þessi tekur ekki til nauðsynlegs eða æskilegs búnaðar
fyrir tengingu við Möppuna, svo sem vélbúnaðar eða nettengingar notenda
eða annars hugbúnaðar en þess sem notendum kann að vera lagður til
samkvæmt samningi þessum.</p>
</blockquote>

<p><b>2. Samningsskjöl</b></p>
<blockquote>
<p><span class="underline">Aðgangur notenda að Möppunni er veittur gegn því að þeir
samþykki fyrirfram skilmála þessa.</span></p>
<p><span class="underline">Sért þú ekki í einu og öllu samþykkur því sem fram kemur í
þessum skilmálum er þér eindregið og vinsamlegast bent á að nýta þér
ekki Möppuna og <b>haka því ekki við „Ég samþykki þessa skilmála“ í viðmóti
þessu.</b></span></p>
<p>Með því að haka við „Ég samþykki þessa skilmála“ í viðmóti þessu
staðfestir þú, fyrir þína hönd og eftir atvikum fyrir hönd
þess lögaðila sem þú ert fulltrúi fyrir, að þú hafir kynnt þér efni
skilmála þessara, að þú samþykkir þá án fyrirvara, að þú skuldbindir þig
til að fylgja þeim í hvívetna og að þú undirgangist þær skyldur notanda
sem í þeim felast, þar með talið það afsal réttinda sem þar er lýst.</p>
</blockquote>

<p><b>3. Skilgreiningar</b></p>
<blockquote>
<p>Eftirtalin hugtök hafa svofellda merkingu þar sem þau koma fyrir
í samningi þessum:</p>
<ul>
	<li>Pósturinn er félagið Íslandspóstur ohf., kt. 701296-6139.</li>
	<li>Kaupandi er sá sem keypt hefur sér aðgang að Möppunni til að
	birta þar upplýsingar fyrir viðskiptavinum sínum.</li>
	<li>Notandi er viðskiptavinur kaupanda, sem kaupandi hefur veitt
	aðgang að Möppunni til að skoða þar gögn sem kaupandi hefur sett inn,
	auk starfsmanna og annarra einstaklinga sem koma fram fyrir hönd
	viðskiptavinarins eða hann ber með öðrum hætti ábyrgð á.</li>
	<li>Mappan er heild þess vélbúnaðar, netbúnaðar, gagnatenginga,
	gagnagrunna, stýrikerfa vélbúnaðar og hugbúnaðar sem hýstur er miðlægt
	á vegum Póstsins og veitir aðgengi að samkvæmt samningi þessum, auk
	þess hugbúnaðar sem Mappan kann að leggja kaupanda til í tengslum við
	samninginn.</li>
	<li>Pósthólf er læst vefsvæði þar sem notandi hefur aðgang að þeim
	gögnum sem kaupandi gerir honum aðgengileg eða notandi hefur móttekið
	frá öðrum notendum.</li>
	<li>Vefsíða Möppunar er aðgengileg á slóðinni http://www.mappan.is</li>
</ul>
</blockquote>

<p><b>4. Aðgangur að Möppunni</b></p>
<blockquote>
<p><b>4.1. Innsendingar í Möppuna</b></p>
<p>Kaupendur geta sett gögn inn á sín svæði í Möppunni og merkt þar
gögn sem þeir vilja að verði send þaðan í pósthólf einstakra notenda.
Mappan vaktar allar innsendar skrár frá kaupendum og keyrir þær
reglulega inn í pósthólf notenda.</p>
<p>Notendur geta framsent öðrum notendum gögn af sínu svæði í
Möppunni, eftir að móttakandinn hefur samþykkt að taka á móti sendingum
frá viðkomandi sendanda. Notendur geta einnig framsent öðrum notendum
textaskilaboð, ásamt viðhengi allt að 5 Mb að stærð, að sömu skilyrðum
uppfylltum.</p>
<p>Þegar gögn frá kaupanda eða notanda eru keyrð inn í pósthólf
annars notanda eignast sá notandi einn endanleg, full og óafturkræf
yfirráð yfir viðkomandi gögnum og sendandi getur því ekki afturkallað,
leiðrétt eða breytt slíkri sendingu eftir að hún hefur átt sér stað.
Einungis er hægt að leiðrétta sendingu með því að keyra uppfærða útgáfu
af henni inn í pósthólf viðkomandi notanda.</p>
<p><b>4.2. Ekki eftirlit með efni</b></p>
<p>Mappan tekur við þeim gögnum sem kaupendur setja inn í hana og
tilkynnir þeim um tilteknar villur eða vandamál við innlestur gagna. Þá
kunna sendingar sem ekki fullnægja tæknilegum eða öðrum skilyrðum fyrir
flutningi, svo sem ef þær reynast innihalda tölvuveirur eða aðra líka
óværu, að verða stöðvaðar án sérstakrar aðvörunar. Mappan vaktar hins
vegar að öðru leyti ekki sjálfkrafa efni þeirra gagna sem kaupendur
setja inn í kerfið.</p>
<p>Pósturinn á enga aðild að þeim viðskiptum sem kaupendur og
notendur kunna að eiga með sér á grundvelli þeirra gagna sem Mappan
tekur að sér að birta.</p>
<p>Að beiðni Þjóðskjalasafns Íslands vekur Pósturinn sérstaka
athygli á að stofnanir ríkisins, fyrirtæki í eigu þess og aðrir sem
skilaskyldir eru til safnsins, sbr. nú 5. gr. laga nr. 66/1985 um
safnið, losna á engan hátt undan þeirri skilaskyldu sinni með því að
senda þau gögn sem undir hana falla inn í Möppuna eða vista þau þar.</p>
<p><b>4.3. Aðgangsstýring, ábyrgð, eftirlit</b></p>
<p>Aðgangi notenda að Möppunni er stýrt með því að nota þau auðkenni
sem Pósturinn metur viðeigandi hverju sinni, til dæmis aðgangs- og
lykilorð eða rafræn skilríki. Notanda er óheimilt að sniðganga slíkar
eða aðrar aðgangshindranir eða öryggisráðstafanir, deila aðgangi sínum
með öðrum eða gera nokkrar tilraunir til að ná öðrum aðgangi að
Möppunni, tengdum kerfum eða undirliggjandi gögnum, heldur en þeim
aðgangi sem Pósturinn hefur sérstaklega veitt notanda og augljóst er að
honum er heimilt að nýta.</p>
<p>Póstinum er heimilt að hafa eftirlit með notkun Möppunnar, t.d.
til að tryggja rétta meðferð kerfisins, rétt form gagna og til að leita
leiða til að koma í veg fyrir að vandkvæði leiði af óheimilum aðgerðum.
Ef meðferð efnis í Möppunni eða notkun notanda á kerfinu er ekki með
eðlilegum hætti að mati Póstsins hefur hann heimild til að takmarka eða
loka fyrir aðgang notanda að kerfinu fyrirvaralaust.</p>
<p>Notandi skuldbindur sig til að eiga með engum hætti við þann
hugbúnað sem Pósturinn leggur honum til og nota hann eingöngu á þann
hátt sem Pósturinn hefur leiðbeint honum um.</p>
<p>Sé notandi atvinnurekandi, ákveður hann sjálfur hvaða starfsmenn
hans annast samskipti við Möppuna. Pósturinn áskilur sér þó rétt til að
grípa inn í ef hann telur ástæðu til.</p>
</blockquote>

<p><b>5. Önnur þjónusta</b></p>
<blockquote>
<p><b>5.1. Notendaþjónusta</b></p>
<p>Pósturinn veitir notendum notendaþjónustu vegna Möppunnar með
tvennum hætti, símleiðis og um tölvupóst, virka daga kl. 9.00 – 17.00.
Símanúmer og netföng þjónustunnar eru birt á vefsíðu Möppunnar.</p>
<p><b>5.2. Lagfæringar</b></p>
<p>Komi upp atvik sem notandi telur að sé galli í virkni Möppunar
getur hann tilkynnt Póstinum í tölvupósti um atvikið. Ef Pósturinn
fellst á að umrætt atvik kalli á lagfæringar á kerfinu mun hann
framkvæma þær á sinn kostnað og flýta þeim lagfæringum eftir því sem
honum virðist skynsamlegt.</p>
</blockquote>

<p><b>6. Öryggi, uppitími og vistun</b></p>
<blockquote>
<p>Pósturinn skuldbindur sig til að tryggja eftir fremsta megni
öryggi þeirra gagna sem vistuð eru í miðlægum gagnagrunni Möppunnar
hverju sinni, þ.e. eftir atvikum leynd þeirra, heilleika og aðgengi að
þeim. Pósturinn ber hins vegar ekki ábyrgð á því ef öryggi umræddra
gagna rofnar, þ.e. ef leynd, heilleiki eða aðgengi að upplýsingunum
skyldi skerðast, nema slíkt verði rakið til ásetnings eða meiriháttar
gáleysis Póstsins.</p>
<p>Pósturinn ber ekki ábyrgð á tjóni sem kann að hljótast af
saknæmri háttsemi þriðja aðila, svo sem vegna aðgerða slíks aðila til að
öðlast og nýta óheimilan aðgang að kerfinu.</p>
<p>Pósturinn stefnir að því að á sérhverju 365 daga tímabili verði
uppitími og virkni Möppunnar að lágmarki 95%. Pósturinn áskilur sér rétt
til að rjúfa fyrirvaralaust tengingar við Möppuna, svo sem vegna öryggis
kerfisins, ef vart verður við óeðlilega notkun eða tilraunir til slíks,
eða vegna uppfærslna á hugbúnaði þess.</p>
<p>Notandi lýsir því hér með yfir að hann gerir sér grein fyrir að
Möppunni er ekki ætlað að gegna hlutverki langtímavistunar fyrir þau
gögn sem flutt eru um hana, svo sem vegna ákvæða laga eða annarra
opinberra fyrirmæla.</p>
</blockquote>

<p><b>7. Þróun, viðhald og uppfærslur á IV</b></p>
<blockquote>
<p>Viðhald, þróun og uppfærslur Möppunnar er alfarið á forræði
Póstsins, þar á meðal ákvörðunarvald um breytingar og nýjungar í
Möppunni, hvort sem þær eru að frumkvæði Póstsins sjálfs eða annarra.
Pósturinn áskilur sér einhliða rétt til að breyta, auka eða minnka án
fyrirvara þá þjónustu sem veitt er í Möppunni.</p>
<p>Pósturinn ber ekki ábyrgð á því ef þróun Möppunar hefur þær
afleiðingar að nauðsynlegt verður fyrir notanda að framkvæma breytingar
á því sem hann nýtir til samskipta við Möppuna, svo sem vélbúnað eða
hugbúnað, þar á meðal frá þriðja aðila, né tekur Pósturinn á neinn hátt
þátt í kostnaði sem mögulega hlýst af því. Reyni notandi að nýta búnað
til samskipta við Möppuna sem ekki er nægjanlega samhæfður henni er
Póstinum heimilt án frekari tafar að loka fyrir aðgang notanda að
kerfinu að hluta eða að fullu, telji Pósturinn að umræddur búnaður valdi
hættu á truflunum í rekstri Möppunnar.</p>
</blockquote>

<p><b>8. Trúnaður og þagnarskylda</b></p>
<blockquote>
<p>Pósturinn skuldbindur sig, svo langt sem lög og dómstólar leyfa,
til að gæta þagnarskyldu um hvaðeina varðandi notanda sem fram kemur í
gögnum í Möppunni og skylt er eða eðlilegt að leynt fari. Þagnarskylda
helst eftir að samningssambandi aðila lýkur.</p>
<p>Mappan, högun hennar og hugbúnaður kunna að innihalda
viðskiptaleyndarmál eða varða með öðrum hætti mikilvæga
viðskiptahagsmuni Póstsins, birgja hans, verktaka eða aðra viðsemjendur.
Notandi skuldbindur sig til að afþýða eða bakhanna (e. reverse engineer)
ekki Möppuna eða einstaka hluta hennar eða reyna með öðrum hætti að
afhjúpa framangreindar upplýsingar um hana. Komist notandi samt sem áður
yfir slíkar upplýsingar skuldbindur hann sig hér með til að miðla þeim
ekki eða ljóstra upp um þær með neinum öðrum hætti, nema að fyrirfram
fengnu skriflegu samþykki Póstsins.</p>
</blockquote>

<p><b>9. Gallar og bilanir</b></p>
<blockquote>
<p>Notandi gerir sér grein fyrir að Mappan er ekki villulaus
hugbúnaður frekar en annar hugbúnaður og að í kerfinu eru eða kunna að
vera minniháttar gallar. Um lagfæringar kerfisins fer skv. grein 5.2 hér
að framan.</p>
</blockquote>

<p><b>10. Ábyrgð á efni</b></p>
<blockquote>
<p>Kaupandi/notandi ber ávallt ábyrgð á því gagnvart Póstinum að
hafa fulla ráðstöfunarheimild yfir þeim gögnum sem hann setur inn í
Möppuna eða sendir til annarra notenda, þar á meðal heimild til að birta
þau þar og að þau gögn séu ávallt að fullu og öllu í samræmi við
gildandi útgáfur skilmála þessa, notendaleiðbeiningar kerfisins,
gildandi lög og stjórnvaldsreglur, þar með talin refsiákvæði og ákvæði
um hugverkaréttindi, velsæmi og meðferð persónuupplýsinga. Gögn sem ekki
uppfylla þær kröfur kunna að verða fjarlægð af Póstinum án fyrirvara um
leið og kvartanir berast eða þeirra verður vart með öðrum hætti.</p>
</blockquote>

<p><b>11. Takmörkun ábyrgðar</b></p>
<blockquote>
<p>Pósturinn ber enga ábyrgð á göllum eða bilunum, hverju nafni sem
slíkt nefnist, í hugbúnaði, vélbúnaði, netkerfum eða öðru sem lögð eru
til af notanda eða þriðja aðila, þar á meðal hýsingaraðila kerfisins
hverju sinni.</p>
<p>Pósturinn ber ekki ábyrgð á þeim gögnum sem kaupendur eða
notendur setja í Möppuna eða á því að efni þeirra sé með þeim hætti sem
kaupendur eða notendur höfðu búist við eða ætlað. Notandi skuldbindur
sig til að hafa ekki uppi kröfur af neinu slíku tagi gagnvart Póstinum.</p>
<p>Um ábyrgð Póstsins sem milligönguaðila í rafrænum viðskiptum
gilda ákvæði laga um rafræn viðskipti og aðra rafræna þjónustu, nú V.
kafla laga nr. 30/2002.</p>
<p>Að öðru leyti er bótaábyrgð Póstsins bundin því skilyrði að beint
og ótvírætt tjón notanda megi rekja til ásetnings eða meiriháttar
gáleysis Póstsins eða starfsmanna hans. Fjárhæð bóta vegna slíkrar
háttsemi skal takmarkast við beint tjón, sbr. þó niðurlag þessarar
greinar.</p>
<p>Pósturinn ábyrgist ekki tjón sem verður við það að óviðkomandi
komist yfir aðgang að eða misnoti Möppuna, eða önnur kerfi tengd
Póstinum, eða upplýsingar í slíkum kerfum, né tjón sem leiðir af því að
sá búnaður sem notaður er til tenginga við Möppuna reynist ekki vera
samhæfður Möppunni eða að slíkar tengingar orsaka villur, svo sem í
hugbúnaði.</p>
<p>Allt að einu takmarkast bótaábyrgð Póstsins í sérhverju tilviki
ávallt í mesta lagi við það verð sem Póstinum var greitt fyrir vistun og
birtingu þess gagna sem þar um ræðir.</p>
</blockquote>

<p><b>12. Hugverkaréttindi</b></p>
<blockquote>
<p>Mappan, tengd gögn og búnaður sem stafa frá Póstinum, í núverandi
mynd og þeirri mynd sem kerfið kann að taka á sig í framtíðinni, eru
alfarið einkaeign hans að öllu leyti, þar á meðal öll hönnun, högun og
forritunarkóði, notkunarleiðbeiningar, kynningar- og kennsluefni o.þ.h.
Pósturinn og birgjar hans eiga einir allan hugverkarétt, þar með talinn
höfundarrétt, að öllum slíkum gögnum, búnaði og efni. Pósturinn veitir
notanda afmarkað og tímabundið leyfi til notkunar þessa búnaðar eftir
því sem nánar er kveðið á um í skilmálum þessum og nauðsynlegt er til að
framkvæma það sem í þeim greinir. Notkunarleyfi þetta fellur að fullu og
öllu niður um leið og aðgangi notanda að kerfinu hefur verið lokað eða
notkun hans lýkur af öðrum sökum. Skal notandi þá tafarlaust eyða af
tölvubúnaði sínum sérhverju eintaki sem þar er af hugbúnaði eða öðru
efni sem Pósturinn hefur lagt honum til í tengslum við aðganginn.</p>
<p>Með samningi þessum öðlast notandi eða aðrir en Pósturinn engan
höfunda- eða hugverkarétt að Möppunni eða öðrum hugbúnaði eða hugverkum
sem tengjast eða kunna að tengjast Möppunni, þar með töldum hverjum þeim
séraðlögunum eða sérsmíði sem kann að verða bætt við Möppuna, hvort sem
slíkt verður gert að frumkvæði Póstsins eða af öðrum sökum. Hið sama
gildir varðandi tengt efni, svo sem leiðbeiningar um notkun, annað
kynningar- og kennsluefni o.þ.h.</p>
<p>Notanda er óheimilt að breyta eða eyða upplýsingum frá Póstinum
er varða réttindi, vörumerki eða annað þess háttar.</p>
</blockquote>

<p><b>13. Persónuvernd og meðferð upplýsinga</b></p>
<blockquote>
<p>Hver kaupandi er ábyrgðaraðili og Pósturinn er vinnsluaðili
sérhverra þeirra persónuupplýsinga sem kann að vera að finna í þeim
gögnum sem viðkomandi kaupandi sýslar með í Möppunni. Hefur Pósturinn
gert sérstakan samning við hvern kaupanda og gegna þeir samningar meðal
annars hlutverki vinnslusamninga, í skilningi laga um persónuvernd og
meðferð persónuupplýsinga.</p>
<p>Þegar gögn hafa verið flutt í pósthólf notanda gerist viðtakandi
notandi ábyrgðaraðili þeirra persónuupplýsinga sem kunna að finnast
í þeim gögnum.</p>
<p>Er Póstinum skylt að vinna framangreindar persónuupplýsingar
eingöngu í samræmi við efni umræddra vinnslusamninga og fyrirmæli
viðkomandi ábyrgðaraðila. Ábyrgðaraðili ber ábyrgð á því gagnvart
Póstinum að ábyrgðaraðili hafi á hverjum tíma viðeigandi heimildir, svo
sem samþykki hins skráða, fyrir þeirri vinnslu persónuupplýsinga sem
hann stundar í eða með Möppunni.</p>
<p>Póstinum er nauðsynlegt að vinna þær upplýsingar sem finna má í
framangreindum gögnum í Möppunni til að gegna hlutverki sínu sem
rekstraraðili kerfisins. Þessar upplýsingar eru einkum notaðar til að
tryggja rekjanleika færslna og við aðra daglega starfsemi tengda
Möppunni. Póstinum er enn fremur nauðsynlegt að vinna upplýsingarnar í
þeim tilgangi að gefa út rétta reikninga til kaupanda og uppfylla kröfur
réttarreglna um bókhald og reikningagerð.</p>
<p>Við vinnslu upplýsinga í Möppunni, þar á meðal persónuupplýsinga,
er aðgangur takmarkaður við þá starfsmenn Póstsins sem þurfa slíkan
aðgang starfs síns vegna. Auk þess er Póstinum eðli máls samkvæmt
heimilt að miðla upplýsingum úr gögnum, til viðkomandi notenda og til
vinnsluaðila, svo sem aðila sem gert hafa þjónustusamninga við kaupanda
eða Póstinn; annarra aðila sem nauðsynlegt er að fái viðkomandi
upplýsingar svo notandi fái notið þjónustu Möppunnar; auk aðila sem
Póstinum er á hverjum tíma skylt að veita upplýsingar á grundvelli laga,
dómsúrskurðar eða ákvörðunar þar til bærra yfirvalda.</p>
<p>Pósturinn tryggir öryggi persónuupplýsinga með því að leitast við
að uppfylla á hverjum tíma lög og reglugerðir sem lúta að persónuvernd
og viðhafa þær öryggisráðstafanir sem vísað er til í grein 6 hér að
framan.</p>
<p>Persónuupplýsingar eru einungis varðveittar á meðan á
varðveislutíma viðkomandi gagna stendur, eins lengi og lög mæla fyrir um
eða svo lengi sem málefnaleg ástæða er til.</p>
</blockquote>

<p><b>14. Lokun aðgangs</b></p>
<blockquote>
<p>Ef notandi brýtur ákvæði skilmála þessara hefur Pósturinn rétt
til að svipta hann aðgengi að Möppunni.</p>
<p>Notandi ber alla ábyrgð á því tjóni sem hann eða aðrir kunna að
verða fyrir vegna áðurgreindrar sviptingar aðgengis að Möppunni, þar á
meðal tjóni sem Pósturinn hefði að öðrum kosti verið talinn bera ábyrgð
á.</p>
<p>Þegar notandi hefur verið sviptur aðgengi eru gögn í pósthólfi
hans tekin úr Möppunni. Að því loknu er slíkt efni varðveitt af Póstinum
að hámarki í 30 almanaksdaga og getur notandi vitjað eintaka af því
innan þess tíma í samráði við Póstinn. Að liðnum þeim tíma er viðkomandi
efni eytt án fyrirvara.</p>
</blockquote>

<p><b>15. Breytingar á skilmálum þessum</b></p>
<blockquote>
<p>Pósturinn hefur rétt til að gera einhliða breytingar á
samningsskilmálum þessum og skulu slíkar breytingar taka gildi gagnvart
notanda þegar hann hefur staðfest, næst þegar hann tengist þjónustunni,
með því að haka við „Ég samþykki þessa skilmála“ í viðmóti með hinum
breyttu skilmálum, að hafa kynnt sér efni hinna breyttu skilmála,
samþykkt þá án fyrirvara, skuldbundið sig til að fylgja þeim í hvívetna
og undirgengist þær skyldur notanda sem í þeim eru.</p>
<p>Kjósi notandi að samþykkja ekki skilmála getur hann ekki fengið
aðgengi að Möppunni. Hann getur þá óskað eftir lokun aðgangs í samræmi
við grein 14 hér að framan og nálgast gögn sín úr Möppunni innan þess
frests sem þar er tilgreindur, eða fengið gögnin send í samráði við
Íslandspóst.</p>
</blockquote>

<p><b>16. Lögsaga og varnarþing</b></p>
<blockquote>
<p>Um sérhvern ágreining sem tengist skilmálum þessum skal fara að
íslenskum lögum.</p>
<p>Rísi ágreiningur vegna skilmála þessara eða um efni þeirra skal
dómsmál um slíkan ágreining rekið fyrir Héraðsdómi Reykjavíkur.</p>
</blockquote>

<p><i>Skilmálar þessir gilda frá og með 1. apríl 2011.</i></p>

</body>
</html>